
進本草綱目疏

\ul{湖廣}\ul{黃州府}儒學增廣生員\ul{李建元}謹奏，爲遵奉明例訪書，進獻《本草》，以備採擇事。臣伏讀禮部儀制司勘合一款，恭請聖明敕儒臣開書局纂修正史，移文中外。凡名家著述，有關國家典章，及紀君臣事跡，他如天文、樂律、醫術、方技諸書，但成一家名言，可以垂於方來者，即訪求解送，以備採入《藝文志》。如已刻行者，即刷印一部送部。或其家自欲進獻者，聽。奉此。臣故父\ul{李時珍}，原任楚府奉祠，奉敕進封文林郎、\ul{四川}\ul{蓬溪}知縣。生平篤學，刻意纂修。曾著《本草》一部，甫及刻成，忽值數盡，撰有遺表，令臣代獻。臣切思之：父有遺命而子不遵，何以承先志！父有遺書而子不獻，何以應朝命！矧今修史之時，又值取書之會，臣不揣謭陋，不避斧鉞，謹述故父遺表。臣父\ul{時珍}，幼多羸疾，長成鈍椎，耽嗜典籍，若啖蔗飴。考古證今，奮發編摩，苦志辨疑訂誤，留心纂述諸書。伏念《本草》一書，關係頗重，註解群氏，謬誤亦多。行年三十，力肆校讎；歷歲七旬，功始成就。野人炙背食芹，尚欲獻之天子；微臣採珠聚玉，敢不上之明君！昔\ul{炎}\ul{黃}辨百穀，嘗百草，而分別氣味之良毒；\ul{軒轅}師\ul{岐伯}，遵\ul{伯高}，而剖析經絡之本標。遂有《神農本草》三卷，《藝文》錄爲醫家一經。及\ul{漢}末而\ul{李當之}始加校修，至\ul{梁}末而\ul{陶弘景}益以注釋，古藥三百六十五種，以應重卦。\ul{唐高宗}命司空\ul{李}重修，長史\ul{蘇恭}表請伏定，增藥一百一十四種。\ul{宋太祖}命醫官\ul{劉翰}詳校，\ul{宋仁宗}再詔補注，增藥一百種。召醫\ul{唐慎微}合爲《證類》，修補眾本草五百種。自是人皆指爲全書，醫則目爲奧典。夷考其間，？瑕不少。有當析而混者，如葳蕤、女葳，二物而併入一條；有當並而析者，如南星、虎掌，一物而分爲二種；生薑、薯蕷，菜也，而列草品；檳榔、龍眼，果也，而列木部。八谷，生民之天也，不能明辨其種類；三菘，日用之蔬也，罔克的別其名稱。黑豆、赤菽，大小同條；硝石、芒硝，水火混注。以蘭花爲蘭草，卷丹爲百合，此\ul{寇氏}《衍義》之舛謬；謂黃精即鈎吻，旋花即山姜，乃\ul{陶氏}《別錄》之差訛。酸漿、苦耽，草菜重出，\ul{掌氏}之不審；天花、栝蔞，兩處圖形，\ul{蘇氏}之欠明。五倍子，構蟲窠也，而認爲木實；大草，田字草也，而指爲浮萍。似茲之類，不可枚陳，略摘一二，以見錯誤。若不類分品列，何以印定群疑？臣不揣猥愚，僭肆刪述，重復者芟之，遺缺者補之。如磨刀水、潦水、桑柴火、艾火、鎖陽、山柰、土茯苓、番木鱉、金柑、樟腦、蠍虎、狗蠅、白蠟、水蛇、狗寶、秋蟲之類，並今方所用，而古本則無；三七、地羅、九仙子、蜘蛛香、豬腰子、勾金皮之類，皆方物土苴，而稗官不載。今增新藥，凡三百七十四種，類析舊本，分爲一十六部。雖非集成，實亦粗備。有數名或散見各部，總標正名爲綱，余各附釋爲目，正始也；次以集解、辨疑、正誤，詳其出産、形狀也；次以氣味、主治、附方，著其體用也。上自墳典，下至傳奇，凡有相關，靡不收採，雖命醫書，實該物理。我\ul{太祖高皇帝}首設醫院，重設醫學，沛仁心仁術於九有之中；\ul{世宗肅皇帝}既刻《醫方選要》，又刻《衛生易簡》，藹仁政仁聲於率土之遠。伏願皇帝陛下體道守成，遵祖繼志；當離明之正位，司考文之大權。留情民瘼，再修司命之書；特詔良臣，著成昭代之典。治身以治天下，書當與日月爭光；壽國以壽萬民，臣不與草木同朽。臣不勝冀望屏營之至。臣建元爲此一得之愚，上乾九重之覽，或准行禮部轉發史館採擇，或行醫院重修，父子銜恩，存歿均戴。臣無任瞻天仰聖之至。\ul{萬曆}二十四年十一月日進呈，十八日奉聖旨：書留覽，禮部知道。欽此。