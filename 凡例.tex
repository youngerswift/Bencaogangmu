《本草綱目》凡例

一、《神農本草》三卷，三百六十種，分上、中、下三品。\ul{梁}\ul{陶弘景}增藥一倍，隨品附入。\ul{唐}、\ul{宋}重修，各有增附，或並或退，品目雖存，舊額淆混，義意俱失。今通列一十六部爲綱，六十類爲目，各以類從。三品書名，俱注各藥之下，一覽可知，免尋索也。
一、舊本玉、石、水、土混同，諸蟲、鱗、介不別，或蟲入木部，或木入草部。今各列爲部，首以水、火，次之以土，水、火爲萬物之先，土爲萬物母也。次之以金、石，從土也。次之以草、谷、菜、果、木，從微至巨也。次之以服、器，從草、木也。次之以蟲、鱗、介、禽、獸，終之以人，從賤至貴也。
一、藥有數名，今古不同。但標正名爲綱，余皆附於釋名之下，正始也。仍注各本草名目，紀原也。
一、\ul{唐}、\ul{宋}增入藥品，或一物再出、三出，或二物、三物混注，今俱考正，分別歸並，但標其綱，而附列其目。如標龍爲綱，而齒、角、骨、腦、胎、涎皆列爲目；標粱爲綱，而赤、黃粱米皆列爲目之類。
一、諸品首以釋名，正名也；次以集解，解其出産、形狀、採取也；次以辨疑、正誤，辨其可疑，正其謬誤也；次以修治，謹炮炙也；次以氣味，明性也；次以主治，錄功也；次以發明，疏義也；次以附方，著用也；或欲去方，是有體無用矣。（舊本附方二千九百三十五，今增八千一百六十一。）
一、\ul{唐}、\ul{宋}以朱墨圈蓋分別古今，經久訛謬。今既板刻，但直書諸家《本草》名目於藥名、主治之下，便覽也。
一、諸家《本草》，重復者刪去，疑誤者辨正，採其精粹，各以人名，書於諸款之下，不沒其實，且是非有歸也。
一、諸物有相類而無功用宜參考者，或有功用而人卒未識者，俱附錄之。無可附者，附於各部之末。蓋有隱於古而顯於今者，如莎根即香附子，\ul{陶氏}不識而今則盛行；辟虺雷，昔人罕言而今充方物之類，雖冷僻，不可遺也。
一、\ul{唐}、\ul{宋}本所無，\ul{金}、\ul{元}、我\ul{明}諸醫所用者，增入三十九種。\ul{時珍}續補三百七十四種。雖曰醫家藥品，其考釋性理，實吾儒格物之學，可裨《爾雅》、《詩疏》之缺。
一、舊本序例重繁，今止取《神農》爲正，而旁採《別錄》諸家附於下，益以\ul{張}、\ul{李}諸家用藥之例。
一、古本百病主治藥，略而不切。\ul{王氏}《集要》、\ul{祝氏}《證治》，亦約而不純。今分病原列之，以便施用，雖繁不紊也。
一、《神農》舊目及\ul{宋}本《總目》，附於例後，存古也。