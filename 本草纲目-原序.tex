《本草綱目》原序

紀稱：望龍光，知古劍；覘寶氣，辨明珠。故萍實商羊，非天明莫洞。厥後博物稱\ul{華}，辨字稱\ul{康}，析寶玉稱\ul{倚頓}，亦僅僅晨星耳。\ul{楚}\ul{蘄陽}\ul{李君}\ul{東璧}，一日過予弇山園謁予，留飲數有《本草綱目》數十卷。謂予曰：「\ul{時珍}，\ul{荆楚}鄙人也。幼多羸疾，質成鈍椎；長耽典籍，若啖蔗飴。遂漁獵群書，蒐羅百氏。凡子、史、經、傳、聲韻、農圃、醫卜、星相、樂府諸家，稍有得處，輒著數言。古有《本草》一書，自\ul{炎}、\ul{黃}及\ul{漢}、\ul{梁}、\ul{唐}、\ul{宋}，下迨國朝，註解群氏舊矣。第其中舛謬差訛遺漏，不可枚數。乃敢奮編摩之志，僭纂述之權。歲歷三十稔，書考八百餘家，稿凡三易。復者芟之，闕者緝之，訛者繩之。舊本一千五百一十八種，今增藥三百七十四種，分爲一十六部，著成五十二卷。雖非集成，亦粗大備，僭名曰《本草綱目》。願乞一言，以托不朽。予開卷細玩，每藥標正名爲綱，附釋名爲目，正始也。次以集解、辨疑、正誤，詳其土産形狀也。次以氣味、主治、附方，著其體用也。上自墳典，下及傳奇，凡有相關，靡不備採。如入\ul{金谷}之園，種色奪目；如登龍君之宮，寶藏悉陳；如對冰壺玉鑒，毛髮可指數也。博而不繁，詳而有要，綜核究竟，直窺淵海。茲豈僅以醫書覯哉！實性理之精微，格物之通典，帝王之秘，臣民之重寶也。\ul{李君}用心嘉惠何勤哉！噫，玉莫剖，朱紫相傾，弊也久矣。故辨專車之骨，必俟\ul{魯}儒；博支機之石，必訪賣卜。予方著《弇州卮言》，恚博古如《丹鉛》、《卮言》後乏人也。何幸睹茲集哉！茲集也，藏之深山石室無當，盍鍥之，以共天下後世味《太玄》如\ul{子雲}者。時\ul{萬曆}歲庚寅春上元日，\ul{弇州山人}\ul{鳳洲}\ul{王世貞}拜撰。